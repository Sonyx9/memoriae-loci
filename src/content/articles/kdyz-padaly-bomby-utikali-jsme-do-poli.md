---
title: "Když padaly bomby, utíkali jsme do polí"
publishedAt: "2025-01-28"
status: published
excerpt: "Miroslav Palm se narodil 29. února 1924 a zemřel ve věku 99 let. Jeho hlas, jeho paměť, jeho příběh dnes tvoří důležitou součást živé paměti."
project: "liberecke-pribehy"
tags: ["Liberec", "Druhá světová válka", "Paměť", "Nucená práce", "Miroslav Palm"]
cover:
  src: "/images/liberecke-pribehy.webp"
  alt: "Liberecké příběhy – paměť místa"
audioUrl: "https://media.memoriaeloci.cz/audio/Rozhovor-s-dedou.mp3"
sources:
  - "Rozhovor s Miroslavem Palmem. Tazatel: Lukáš Koula. Liberec, 18. prosince 2011."
---

Miroslav Palm se narodil 29. února 1924 a zemřel ve věku 99 let. Jeho hlas, jeho paměť, jeho příběh dnes tvoří důležitou součást živé paměti.

Ačkoliv nacistické Německo formálně uznalo autonomii Protektorátu Čechy a Morava, šlo pouze o prostředek k rychlému začlenění českých zemí do říšského prostoru. Konfiskací majetku a tzv. arizací se postupně měnila vlastnická struktura průmyslu a celá ekonomika se podřizovala válečným potřebám. Jak později uvedl bývalý ministr financí Josef Kalfus, šlo o „systematicky organizované lupičství“.

To se týkalo nejen majetku, ale i lidí. Už v roce 1939 vznikaly podle německého vzoru pracovní úřady, a brzy nato byla zavedena pracovní povinnost pro mladé muže. Od roku 1941 se tato povinnost rozšířila na všechny osoby ve věku od 18 do 50 let. Úřady získaly kontrolu nad přijímáním i propouštěním pracovníků a měly právo přesouvat pracovní síly podle potřeby.

Češi byli v nacistickém systému v podivném postavení — formálně příslušníci Říše, ale v praxi považovaní za cizince. Odhadovaný počet totálně nasazených Čechů v Německu se dnes pohybuje v řádu stovek tisíc.

Pamětník, se kterým jsme vedli rozhovor, byl odveden v roce 1942 do Freiburgu. Pracoval ve zbrojovce, kde se údajně vyráběly i součástky pro rakety V1. Továrna se pravidelně stával terčem bombardování. Spojenecké nálety přicházely nejprve jen občas, později i dvakrát denně. Pamětník si vzpomíná na svůj první zážitek, kdy utíkal do polí a myslel si, že bomba padá přímo na něj. Kryty sice existovaly, ale byly považovány za nebezpečné — pokud se zřítily, lidé se uvnitř udusili. Proto utíkali raději do otevřené krajiny, do polí nebo lesů.

V okolí Freiburgu se nacházelo i maskované německé letiště, ale ke konci války už nebylo schopné poskytnout účinnou obranu. Podle pamětníka se německá letadla proti spojeneckým náletům nakonec už ani nesnažila zasahovat.

Podmínky života byly tvrdé. Ubytování v lágrech bylo špatné, plné blech a štěnic. Pomohla až rtuťová mast z lékárny. Strava byla skromná — nejčastěji tuřín nebo zelí. Díky znalosti němčiny se pamětník mohl stravovat v kantýně s německými pracovníky, kde bylo jídlo o něco lepší. Přesto si pamatuje, že i když si mohl vydělat slušné peníze, neměl je za co utratit — nebylo co koupit.

Zmínil také kontakty s místními ženami, jejichž muži byli na frontě. Kontroly byly časté, ale často se z nich dalo utéct oknem — jak říká, tyto kontroly prováděli většinou starší muži, kteří už měli své za sebou.

Ke konci války se rozhodl utéct domů. Skrýval se ve dne v lese, v noci se vracel domů. Později se setkal s partyzány, ke kterým se přidal. Po osvobození se podílel na zřizování internačního tábora pro německé vojáky, kteří prchali z fronty. Některé z nich pak předávali sovětské armádě jako válečné zajatce.

## Přepis rozhovoru

*Tazatel: Lukáš Koula. Liberec, 18. prosince 2011.*

> **Kolik hodin jste museli pracovat?**

No jo v tom Reichu to bylo 12 hodin a museli jsme dělat v i noci. Ráno se dělalo od 6 hodin do dvou hodin ne no do dvou hodin a od dvou do šesti do rána byla noční. A tady bylo hodinu poledne ale dělalo se v sobotu a noční se dělalo jenom 5 šicht. Dohromady 60 hodin týdně se dělalo.

> **Co jste tam vyráběli v té továrně?**

To se tam dělali různý takový součástky tam to byli celý takový haly soustruhy frézy a tak. Tam jsme dělali a bylo to pěkný. My jsme třeba vyráběli mostový pontony na vodu a dělali se tam takový visouvací antény na autech měli takovej kugelmask. Jo to si vytočili anténu a hledali prostě kde kdo co poslouchá nebo vysílali s tou anténou pak ji zas stočili a odjeli dál že jo. To se tam vyrábělo a pak se tam dělali na černo taky kočárky. (smích)

> **A zažil si třeba nálet?**

Nálety byli furt to víš. Každej den nálet pravidelně dvakrát nejdř tedy jednou a pak už dvakrát denně. Jednou v noci a jednou ve dne pravidelně. Bylo to na hodiny přesně, prostě zahoukali zabalili jsme vercajk a už jsme utíkali do pole.

> **To jste neměli kryty?**

To jo oni byli kryty, ale ty kryty byli nebezpečný tim že když tam hodili bomby a zasypalo to kryt tak ty lidi se tam zadusily. Později se také stávalo, že házeli taky torpéda ty letěli mezi barákama a stříleli. Baráky se rozsypali takže v tom krytu se to zasypalo a taky ty CO hlídky tam kolikrát stál chlap. Stál tam a tadyhle krvácel protože mu to roztrhlo plíce.

> **Bránily se němci?**

No na ty nálety Němci už ze začátku sem tam vzletěli. Oni měli kousek v lesích letiště skrytý, takový maskovaný, že jo a někdy vyletěli, když se pustili dolů ty stíhače. To bylo se pustili dolu z toho svazu z těch svazů.

> **Kolik jich tak bylo těch letadel?**

To byli svazy řekněme já nevim přesně tak takovejch 100 letadel třeba to byl svaz to bylo hrozný to bylo nad celým městem. Když to bylo v noci tak házeli takový, říkalo se tomu stromečky jako vánoční stromeček to svítilo a osvítilo to celý město a bylo to jako ve dne. To házeli prostě a pak to trefovali do fabrik.

> **A co se dělo po takovém náletu?**

V reichu se po náletech uklízelo. Já ti říkám tenkrát to jako ty Schuspolizei a tyhlety letecký a pak domobrana a tak ty hlídali venku a sami hlídali před krytem a ti říkám, když pustili to torpédo tam nebo ty fosforový bomby ty hořeli, to byla hořlavina hrozná to hořelo to byli takový pixly hořlavý jako bombičky a fosfor to upálilo a to byli žáry. No to torpédo roztrhalo plíce tadyhle mu šel pramínek krve stál opřenej si strčili do něj a spadnul a museli jsme chodit uklízet v sobotu nebo po práci uklízet ty zříceniny to co spadlo už to bylo hodně rozbitý tenkrát. To už ani německý letadlo nevzlítlo proti těm svazům to bylo hrozný. Nejhorší to bylo v noci hodili ty stromečky to bylo osvícený jak ve dne ale proto jsme utíkali ne do krytů ale do polí.

> **Pamatuješ si svůj první nálet?**

Já si pamatuju poprvé když jsme utíkal do pole a byl nálet to bylo ve dne a já viděl jak letí bomba. Ona to nebyla bomba to se mi chlapy smáli tam ti co tam byli už dlouho. To byla nádrž a tam bylo třeba já nevim 50 litrů benzínu ještě. Oni měli pomocný nádrže a ty pouštěli ty pomocný nádrže ty bombarďáky a to. A ty pouštěli ty nádrže si odlehčovali. V tom bylo ještě třeba 50 litrů benzinu a ona se houpala a já jsem viděl jak se houpe nevěděl kam mám utýct (smích). Chlapy se mi po tom smáli to nic to je nádrž s benzínem. Jak bylo po náletě tak tam byli němci a hned čerpali ten benzín pze neměli tolik benzínu oni byli na benzín dost jako. Taky v čechách se vyráběl benzin z uhlí. Pze jim nikdo nedodával oni neměli přísun benzinu to měli všechno umělej a já nevim odkud brali ještě benzin. Ale většinou vyráběli tam kolem Kladna v Mostě tam byli ty doly. Tam byli ty Stalinovy závody jak je potom přejmenovali. To postavili němci a rusové nám to pak zabrali že to postavili Němci tak to patří jim. Tam jsme vyráběli benzin a potom to zrušili pze nám začali dodávat benzin a ropu. Tak ty Stalinovy závody potom sbourali.

> **Kde jsi vůbec byl nasazenej?**

Ve Freiburgu v Horním Sasku. Tam to pěkně rozbili a pal to tam bylo rozbitý celý. Já jsem potom utekl odtamtud, že jo jsme utekli.

> **Kdy jste odtamtud utekli?**

Utekli jsme tenkrát myslim v únoru a v květnu byl konec války. Taky to bylo dost těžký ten útěk taky jsme měli strach člověče to víš. Ale dostali jsme se přes hranice protože jsme měli takový durchscheinpass. Takže jsem se dostal třeba do Francie.

> **Hlídali Vás?**

My jsme nebyli jako hlídaný, my jsme tam byli na práci. Nebyli jsme auslander my jsme byli normálně nasazený na práci protože Protektorát patřil pod němce, takže jsme tam byli jenom pracovat. Třeba Poláci to byli auslandeři. Polsko bylo sice obsazený němceme taky, ale bylo to furt jenom válečně obsazený. To obsadili tenkrát i rusové na půl. Východní polsko obsadili rusové a němci obsadili tu druhou, každej půlku vlastně. To bylo tak dohodnutý s rusama a ty potom postříleli všechny ty důstojníky v tom Wasserplatze a sváděli to na Němce. Pak to po válce prasklo, že to postříleli rusové, a že to neudělali němci. Všechny já sice nevim kolik toho co jak. Všechny ty polský důstojníky tam postříleli a nevim jestli i poddůstojníky. Takže my jsme byli vlastně takhle totálně nasazený ne jako poláci.

> **A to Vás nehledali?**

Doma mě hledali policajti. Chodili, ty co jsme se ztratili tam jo, tak zřejmě tady vždycky přišli k našim ráno policajti jestli nejsem doma.

> **A kde si byl když jsi nemohl být doma?**

Já jsem byl doma, ale vždycky ráno jsem odběhl do lesa někam a večer jsem se vrátil domů až do konce války. A to vždycky policajti přišli a ptali se. Jenom se optali a naši řekli: „No nevíme kde je.“ Protože já jsem chodil domů jenom v noci, teda na noc jsem chodil domů a ve dne jsem musel bejt pryč aby mě někdo neviděl. Sem musel vždycky odejít. Tak ona taky byla brzo tma to byl únor, březen, duben no a v květnu už byl konec to už ani nechodili policajti to už jsem byl doma normálně.

> **Kde jste tam vlastně bydleli?**

My jsme jinak byli volný. Bydleli jsme v lágrech kde byli štěnice a blechy. (smích) To jsme furt stříkali tím Lizolem pořád se to čistilo a nebylo to nic platný a potom jsme sehnali takovou rtuťovou mast v lékarnách a tou jsme se namazal pěkně a na to nešli blechy ani štěnice. Ze začátku, když jsem tam přišel tak jsem se vždycky v noci štípal. Tak jsem odběhl do tý umývárny a plný nohy jsme měl blech (smích) to nebyl dobrej pocit.

> **Jak jste to měli s jídlem?**

Chodili jsme na jídlo, já jsme měl to štěstí že jsem uměl německy páč jsem byl v Sudetech, tam se německy mluvilo. Plat tam byl za práci pěknej ale nebylo nic k dostání akorát pro chleba jsem si chodil k Pekařovi ale někdy už chleba nebyl, ale maminka mi ho posílala. Já měl totiž kamaráda syna pekaře v Poděbradech a my jsme tam bydleli v Křečkově. On tam jeho táta měl pekařství, takže on když jsem byl v Reichu tak vždycky mamince přinesl jeden domácí chleba. Oni tam pekli pro některý ty malý sedláky, který neměli pece, tak jim pek domácí chleba. A on vždycky přines mamince jeden chleba a ona mi ho tam poslala. Takže jsem měl vždycky alespoň tenhleten doplněk. Ten domácí chleba vydržel měsíc a furt byl dobrej. Bylo to zajímavý tak takhle jsme žili. Sem tam mi poslala skleničku másla teda sádla pardon. Husí sádlo nebo tak od těch sedláků co sehnala nebo jsme měli i pár hus doma. Jinač jídlo bylo Tuřín. To je taková řepa místo zelí byl tuřín. Jednou týdně byl Eintopf. To bylo prostě všechno dohromady. Polívka taková spíš polívková kaše. Když jsem chodil ráno na snídani, dostali jsme chleba s margarínem nebo marmeládou většinou marmeládu, kafe, krajíc chleba a to byla snídaně a pak oběd a večeři.

> **Co jste dostávali k obědu nebo večeři?**

To bylo různě. Většinou Tuřín nebo jsme měli zelnej koláč co nám udělali. Prostě těsto a místo ovoce nebo tak tam bylo zelí. To bylo dost hrozný, no ale jiný jídlo nebylo. Lístky jsme neměli. Já měl to štěstí, že jsem uměl německy tak jsem chodil do té kantýny s těma němcema takže to bylo lepší než ti co chodili do kantýny jenom pro ty co uměli pouze česky. Ale z toho lágru nás asi pět nebo šest chodilo s ouřadama německejma. To byl prokurátor teda prokurista potom takovej ten co řídil zaměstnance, úředníci a ženský úřednice tam chodili na obědy jenom. My jsme měli snídaně obědy s nima a večeře jsme tam chodili.

> **Jak to tam vypadalo?**

To byla taková malá kantýna — hospůdka taková. Původně to teda byla hospoda. No a tam vařili pro tyhlety němce a já jsem měl to kliku, že jsem tam chodil takže to jídlo bylo trochu lepší než měli tam. Tam to měli kór takový to. No byl jsem tam tři roky. Přijel jsem tam ve 42 roce.

### Co jsi vlastně vystudoval?

Začal jsem chodit do německý školy v Český Lípě. Teprve po tom stavěli českou školu jinak jsme byli v německý škole jo. Sice jsme se učili česky ale i německy a do třetí třídy jsme chodili tam a pak teprve od čtvrté třídy jsem začal chodit do tý postavený nový český školy. Pak jsem vyšel školu a musel jsem se jít učit. Šel jsem do fabriky. Chodil jsem do učňovské školy tam jsem chodil a potom jsem se vyučil a dostal jsem pozvánku na pracovní úřad a poslali mě do Reichu. Asi rok po vyučení. Učit jsem se začal v 38 roce. Tři roky jsem se učil a chodil jsem do tý školy. Tejden ve škole a tejden praxi ve fabrice. Pak jsem zůstal dělat ve Fabrice a ta byla na Hospodářský stroje. No a potom se tam muselo dělat něco pro němce já nevím ani k čemu to bylo a co to bylo to nikdo nevěděl to se dělali nějaký polotovary a potom v Reichu když jsem byl to se dělali taky pro Fau Eins nějaký díly, ale každá fabrika dělala něco a nikdo nevěděl co k čemu to je a co to je. Akorát jsme se to potom dozvěděli. Fau Eins to byli ty řízený rakety na Londýn jenomže oni po tom udělali Angličani nějaké ty sítě, chytali ty rakety a odstřelovali je ve vzduchu takže přeletěli akorát La Manche a tam je chytali. Tak němci udělali Fau Zwei a ta už byla lepší tam některý dolétli až na Londýn.

> **A ty si bydlel než tě odvedli v Český Lípě?**

Tady byl protektorát. Já nebyl v český Lípě my jsme se přestěhovali do Poděbrad, protože zabírali Sudety. Táta byl eiseboňák (nádražák) a přeložili nás. A kařdej kdo tam nechtěl zůstat tak ho přeložili. Tátu do Nymburka. Protože táta byl legionář tak měl nějakého kamaráda co měl hospodářství v Křečkově. Tam byl jeho brácha nějakej Pižl a ten tam měl hospodářství. To hospodářství nechal a pronajmul ho nějakým Polákům, ale ty se z kraje museli vystěhovat, když začala revoluce, válka teda. To bylo když Němci začali válku a zabírali Česko teda Čechy a Moravu. Slováci se osamostatnili tenkrát, a tak se museli vystěhovat a on to nabídl tátovi a my jsme tam bydleli v tom baráčku. Tam měl táta králíky a to. To jsme se ještě učil To bylo hned 38 roce když zabírali sudety tak jsme se vystěhovali do toho Nymburka — Křečkova.

> **Takže tam jsi dodělal školu?**

Jo tam jsem dodělal školu. Já jsme chodil nejdřív ve Dvoře Královým ve Tremešni chvilku pak jsme se po Vánocích odstěhovali do toho Křečkova a já jsem v Poděbradech dodělal školu a pak jsem se šel učit do té fabriky na ty hospodářský stroje. To byl Jelínek. AJP se to jmenovalo Antonín Jelínek Pátek. Tam jsem se doučil. Nejdřív jsem začal v Nymburce táta mi sehnal místo učňovský a chodil jsem tam do školy. Já jsem pak odtamtud utekl, protože to bylo takový zámečnictví stavební a to já jsem nechtěl mě to tam nebavilo. Jsme tam byli dva učedníci a mistr. Já mam lepší dílnu v garáži než měl on. Autogen měl akorát a jinak nějaký pákový nůžky jinak všechno ruční, třeba vrtačku na šlapaní. Velká stojanová vrtačka a musel si šlapat (smích) a to jako mě neto. Tak jsem tenkrát utek a sám jsme si našel místo u toho Jelínka. A započítal mi asi těch 3⁄4 roku. Takže jsem se tam učil asi 2,5 roku. A tam už jsme bral plat jako učedník 50 halířů na hodinu. No to byl plat hochu a druhým rokem — to bylo prvním rokem asi 3–4 měsíce jsme dělal za těch 50 halířů pak už jsem měl 80 halířů druhým rokem a třetím rokem jsem měl korunu padesát.

Tenkrát jsme šel k zábavě třeba a to už se tancovalo už jsem chodil třeba do tanečních či do zábavy. Já nevim dvě koruny byl vstup utratil jsem třeba pět korun pivo stálo korunu, štamprdle stálo korunu v hospodě. To už jsem si vydělíval. Kdo chtěl mohl dělat přesčasy. To jsme mohli dělat takový trubičky. Tam jsi měl korunu dvacet za kilo. No a pak jsem byl registrovanej na pracovním úředě a povolali mě ve 42 do Reichu.
